---
layout: post
title: Van értelme klímasemlegesnek lenni?
tags: [klíma, energia]
categories: [Elemzés]
datum: 2020.02.18.
title: Egy magyarországi naperőmű környezetterhelési értékei
author: Gilányi Valentina
---

A naperőművek különböző méretű sík területet elfoglalva, a napenergiát hasznosító villamosenergia-termelő rendszerek. Alapvetően környezetbarát, megújuló energiát hasznosító technológiáról beszélünk. Manapság az olyan kifejezésekkel, mint a szén-dioxid kibocsátásmentes, a zero-waste, az elektromos, az okos lesz eladható egy termék. Mielőtt azonban nagyon elterjedne az adott termék, érdemes közelebbről megvizsgálni a környezetterhelését. Éppen ezért érdemes a napelemparkokat is közelebbről vizsgálni, hiszen néhány év és millió hektárnyi földterületet foglalnak el globális szinten. 
Az életciklus-elemzés egy jó eszköz a mai világban arra, hogy megállapítsuk egy termékről, hogy milyen mértékben használja ki a Föld természeti erőforrásait, milyen hatással van a környezetre, az élőlényekre, köztük az emberre. Manapság, az életciklus-elemzésnek az életterünk fenntartásához elengedhetetlennek kellene lennie, mielőtt egy terméket gyártásnak indítanának tekintettel kellene lennünk arra, hogy milyen következményeket hoz magával a termék megjelenése a világban, mielőtt még túl késő és csak azt látjuk, hogy nem tudunk mit kezdeni az óceánban felhalmozódó műanyaggal, hogy kifogyunk természeti kincseinkből, vagy hogy élhetetlen városok alakulnak ki, ahol már tiszta levegőhöz sem juthatunk.
A naperőmű életciklus-elemzése során a naperőmű minden fázisát figyelembe vesszük: minden eleméhez szükséges nyersanyagok feldolgozásától a gyártási folyamatokon, szállításokon, telepítésen, üzemeltetési időn keresztül az újrahasznosítási és hulladékkezelési folyamatokig. 
A következőkben egy magyarországi naperőműre vonatkozó életciklus-elemzésről olvashatunk.

## Gyártás
A naperőmű egyes elemeinek gyártása a világ különböző pontjain történik, minden öntészeti, szerelési munkát ide kell számítani. Az alaktrészek helyszínre szállítása után kezdődhet a telepítés. Ez esetben a választott naperőmű teljesítménye 20 MW, mely kb. 1%-a a Paksi atomerőmű teljesítményének (persze az időszakos termelés miatt ez nem teljesen igaz). A naperőmű egy 45 hektáros területet foglal el, kb. 74 000 db napelem panelt helyeztek el paneltartó tálcákon a területen. A működtetéshez szükséges 466 db inverter, 19 db transzformátor, különböző keresztmetszetű, hosszúságú kábelek, irányítástechnikához, védelmekhez szükséges reléházak találhatóak még a területen. A napelemtábla blokkok között homokos kavics úton lehet bejárni a területet. A területre kb. 25 000 tonna követ, homokot, kavicsot szállítottak. A homokot főként a kábelfektetéshez, a követ pedig az út építéséhez használták fel. A telepítési munkálatok során a munkagépek működtetéséhez, világításhoz szükséges energiafelhasználást is figyelembe vettem. A kivitelezés során pl.: kábelezésből, stb. körülbelül 40 tonna hulladék keletkezett. A telepítést követően pedig az üzemeltetés 25 évre szól. A hulladékkezelési és újrahasznosítási folyamatok megoldásai egyelőre nyitottak, azok lehetőségeit is vizsgáltuk. 
## Üzemeltetés
A leltárba vett mennyiségek a 25 éves időtartamra vonatkoznak. A naperőmű üzemeltetése alatt számítanak az egyes berendezések teljes vagy részleges cseréire. A napelem modulokból más eddigi telepítési tapasztalatok alapján évente kb. 25 db-ot kell kicserélni, különböző meghibásodások miatt. Az inverterek élettartama kb. 8-10 év, így azokat az üzemidő alatt kétszer fogják cserélni. A kábeleket 30-40 évre tervezik, így újabb beépítésre nagy valószínűséggel nem lesz szükség. A naperőmű 45 hektáros sík területe korábban napraforgó, kukorica termesztés helyszíne volt. A napelemekkel betelepített területet a gazosodás miatt gyomirtózzák. További időszakos feladat a napelemek tisztítása, melyhez lágy víz és egy speciális mosószer szükséges. A tisztítás során valószínűleg a fölösleges vegyszeres víz a talajba szivárog. 
A 25 éves üzemelést követően a tervek szerint a naperőművet lebontják. Az egyes berendezéseknek, alkatrészeknek különböző sorsa lesz. Jobb esetben újrahasznosíthatók az egyes részek, rosszabb esetben valamilyen formában hulladékkezelésre kerülnek végül.
A napelemek újrahasznosítása napjainkban számos kutatás fő témája, pozitívan tekintve a jövőre a számításokban magasabb arányban lett véve a napelemek újrahasznosítható rész a nem-újrahasznosítható részekhez képest.
Az elemzés az openLCA szoftverrel történt, mely egy gyakran használt életciklus-elemző szoftver. Részletes adatbázis importálható a programba, mely lehetővé teszi, hogy a napelempark egyes elemeit megfeleltessük egy az adatbázisban szereplő ugyanolyan tulajdonságú áramnak. A programban a korábban említett folyamatoknak megfelelően építettem a modellt. Többféle hatásvizsgálatot is végezhetünk a modellen, például a CML hatásvizsgálatban az egyes folyamategységek részletei kerültek vizsgálatra, melyből kiderült, hogy a napelempark telepítése során lép be a legtöbb tényező, abból is a napelem panelek gyártásából ered a legnagyobb környezetterhelés. Az ELCD hatásvizsgálatban az eredmények 4 fő kategóriába helyezhetők, melyek a klímaváltozás, az élővilágra gyakorolt hatás, az emberi egészségre gyakorolt hatás és az erőforrások felhasználása. A napelempark környezetterhelési értékeinek viszonyítása a napelempark produktuma szerint történt, ami a termelt villamos energia, ezt hasonlítottuk az adatbázisból származó magyar villamosenergia-mixből termelt villamos energiára vonatkozó környezetterhelési értékeivel össze. Mindkettőnél 1 kWh, majd 550 GWh-ra vett értékeket néztünk meg. 
A részletes eredményekből az édesvizi öko-toxicitás, a szálló por megjelenése, a talajhasználat, az ásványok és fémek és a vízhasználat mutatta a legnagyobb értékeket, melyek közül egyesek a magyar villamosenergia-mixre vonatkozó értékeket meg is haladják. A normalizálást és súlyozást követően látható volt, hogy a 4 fő hatáskategóriát tekintve a klímaváltozás az élővilágra és az emberi egészségre vonatkozó értékek alacsonyabbak a villamosenergia-mixhez képest. Az erőforrások felhasználása viszont 191%-kal nagyobb értékeket mutatnak. Ha összesítünk minden hatáskategóriát a napelempark 75%-kal kisebb környezetterhelést mutat a magyar villamosenergia-mixhez képest, azonban az arányok máshogyan oszlanak el, hiszen az erőforrások felhasználásáról nem mondható el, hogy alacsonyabb lenne.
Az eredmények értékeit vissza lehet nézni, és látható, hogy főként melyik folyamategységből származnak a magas értékek. Az édesvizi-ökotoxicitás értéke főként a hulladékkezelési folyamatokból azon belül is a réz nem megfelelő kezeléséből jöhet. A rákkeltő anyagok a napelem modulok, azon belül is az alumínium használatából, a transzformátor és az inverter felépítéséből keletkezhet főként. A talajhasználati mutató magas értéket mutatott a belső út építése miatt felhasznált kavics miatt. Az ásványok és fémek felhasználásánál a kritikus pont a napelem modulokra vonatkozik, melynek fő oka, hogy az alumínium ötvözet gyártásához szükséges cink bányászatakor nagy mennyiségű indium megy veszendőbe. Továbbá az egyéb elektronikai berendezések, vezetékek esetében a galvanizálás során is cinket használnak fel, ekkor jelenik meg a kadmium is veszteségként.
Úgy gondolom a kapott eredmények alapján a napelemparkok még további fejlesztések előtt állnak. Kitekintésként számos lehetőséget találhatunk a fejlesztési területekre. A legalapvetőbb a talajdvédelem, kis odafigyeléssel már tehetünk azért, hogy ne a talajba kerüljön sok a terület előkészítés során és a napelemek tisztítása során felhasználandó vegyi anyag. A növényzet túlburjánzását állatok legeltetésével, kaszálással is kezelhetjük. A gyártástechnológiában várhatóan hatékonyságot fogunk elérni a nyersanyag felhasználást tekintve. Az újrahasznosítási technológiák remélhetőleg alkalmazásra kerülnek az elkövetkezendő években. Továbbá ha egyre jobb hatásfokú napelem panelek kerülnek a piacra az egyrészt csökkenti a környezetterhelést, ugyanis ugyanannyi erőforrás felhasználással, kisebb területen, több villamos energiát tudunk termelni, viszont megnőhet annak az esélye, hogy a beruházók a parkok paneleit teljesen lecserélik, ekkor rengeteg olyan panel szabadulhat fel, mely még akár 10-15 évig működőképes. A cél az lenne, hogy ezek a panelek még ne kerüljenek bontásra, remélhetőleg a second-hand kultúra megoldás lehet erre vonatkozóan és más szabad felületen elhelyezésre kerülhetnek ezek a még működő panelek. A közlekedési eszközök környezetbarátabb működése a szállítási folyamat kibocsátási értékeit csökkentenék.
